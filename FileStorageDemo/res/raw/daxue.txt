大学之道在明明德，在亲民，在止於至善。
知止而後有定；定而後能静；静而後能安；安而後能虑；虑而後能得。
物有本末；事有终始。知所先後则近道矣。
古之欲明明德於天下者先治其国。欲治其国者先齐其家。欲齐其家者先修其身。欲修其身者先正其心。欲正其心者先诚其意。欲诚其意者先致其知。致知在格物。
物格而後知至。知至而後意诚。意诚而後心正。心正而後身修。身修 而後家齐。家齐而後国治。国治而後天下平。
自天子以至於庶人，壹是皆以修身为本。
其本乱而末治者，否矣。其所厚者薄而其所薄者厚，未之有也。